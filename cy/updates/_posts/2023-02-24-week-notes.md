---
title: Weeknotes 24/02/2023
layout: post
lang: cy
ref: 2023-02-24-week-notes
hidetitle: True
author: Heledd and Phil
---

## Paratoi at wawr newydd

Mae mis Mawrth bob amser yn fis prysur, gan ei fod yn arwain at y diwrnod hudolus hwnnw - Ebrill y cyntaf. Na, nid Diwrnod Ffŵl Ebrill, ond diwrnod cyntaf y flwyddyn ariannol newydd i nifer o sefydliadau - gan gynnwys ein sefydliad ni.

Wrth i'r cyfnod newydd hwn agosáu, mae'r ymdeimlad o frys yn cynyddu. Mae pawb yn hynod o brysur ac mae Heledd yn ceisio blaenoriaethu ffyrdd o rannu ein cynlluniau a'n blaenoriaethau ag eraill a darganfod mwy o ddulliau o wneud hynny.

Allwn ni ddim gwneud popeth - ac rydym yn sicrhau fod gofal yn cael ei roi i les pawb. Cymryd egwyl amser cinio, ein hawr les wythnosol a chymryd diwrnod i ffwrdd nawr ac yn y man yw'r peth pwysicaf. 

## Materion rheoli'r gyllideb

Bu Heledd yn brysur gyda materion ariannol, e.e.:

+	Gwaith cyllid diwedd blwyddyn. Gofalu fod y gwaith o gyllidebu, anfonebu a thalu popeth yn cael ei gwblhau erbyn terfynau amser critigol a rhoi’r flaenoriaeth i hynny.
+ Cynllunio cyllid ar gyfer y flwyddyn nesaf (1 Ebrill ymlaen) - sydd hefyd yn golygu ceisio cael cadarnhad o ba waith y gallwn gynllunio ar ei gyfer ac ymrwymo iddo'r flwyddyn nesaf.

Er gwybodaeth, nid yw treulio oriau rif y gwlith yn ymdrin â thaenlenni a systemau ariannol yn un o hoff sefyllfaoedd Heledd.

## Gwneud lle ar gyfer Cynllun Corfforaethol newydd 

Bob ychydig o flynyddoedd, fel y rhan fwyaf o sefydliadau, rydym yn adnewyddu ac yn adolygu ein blaenoriaethau sefydliadol - gwaith dylanwadol pwysig sy’n gosod y cyfeiriad ar gyfer y blynyddoedd i ddod. 

Rydym yn defnyddio hyn fel cyfle i gael ein cyfnod Marie Kondo ar gyfer yr adran 'Amdanom ni' ar y wefan. Nid yw'r cynnwys hwn yn rhoi tamaid o lawenydd, ac yn waeth na hynny, dyma'r math o gynnwys sy'n llesteirio’r gwaith chwilio wrth i ddefnyddwyr geisio cwblhau tasg. 

Mae Sophie wrthi’n gweithio gyda Louise (Dylunydd Cynnwys o DXW) er mwyn cwblhau'r hyn ydyn ni'n mynd i'w gadw / mynd i gael gwared ohono, yna’n fuan iawn wedyn byddwn yn dechrau taro'r botwm 'dad-gyhoeddi'. 

O ran y fewnrwyd, mae Kim yn credu ei bod wedi dileu mwy na 1,000 o dudalennau yn barod. Tybed a fyddwn ni’n llwyddo i ostwng fymryn ar ein hôl troed carbon yn ystod y broses hon.

## Diweddaru Ffioedd

Fel y dywedodd Shaun ac eraill yn nodiadau’r wythnosau diwethaf, rydym yn disgwyl llawer o newidiadau i ffioedd erbyn 1 Ebrill.

Mae'r tîm yn anhygoel am ymchwilio i'r manylion ac am ofyn y cwestiynau y mae defnyddwyr yn debygol o'u gofyn, sydd wedyn yn gallu achosi mwy o giwiau i'n cydweithwyr sy'n derbyn ceisiadau. 

Mae 'na lawer i'w wneud cyn ac ar ôl mis Ebrill. Ond yr wythnos hon fe wnaethon ni ddechrau cynnal sesiynau dal-i-fyny mwy rheolaidd (arddull stand-yp) er mwyn i ni allu rhannu cynnydd yn agored a chanfod atebion yn gyflym - ceisio gweithio mewn ffordd fwy ystwyth gyda Thîm SRoC.

## Adborth gwych yn dilyn hyfforddiant gan Christine

Yr wythnos hon oedd diwedd ail rownd hyfforddiant Cyflwyniad i ysgrifennu cynnwys sy'n canolbwyntio ar y defnyddiwr, yng nghwmni Christine (o Crocstar).

Rydym wedi bod yn gweithio gyda Christine (a chriw o DXW, Basis a Fourthwall Content) am ychydig dros flwyddyn fel rhan o waith ehangach sy’n gysylltiedig â strategaeth cynnwys.

Ein nod oedd cynyddu ymwybyddiaeth o gynnwys da fel bod pawb yn elwa – boed rhywun yn ysgrifennu adroddiad technegol ei hun, neu'n gweithio gyda dylunydd cynnwys yn y Tîm Digidol.

Mae amseriad yr hyfforddiant, gyda’r [Llawlyfr cynnwys a chyhoeddi yn mynd yn fyw](https://naturalresources.wales/footer-links/content-and-publishing-manual/?lang=cy), yn teimlo fel ein bod wedi gwneud cynnydd sylweddol iawn dros y misoedd diwethaf wrth helpu cydweithwyr i ddeall beth yw pwrpas y wefan. 

Rydw i’n teimlo hefyd bod gwerthfawrogiad cynyddol o’r hyn mae ein tîm yn ei wneud - sy'n deimlad gwirioneddol anhygoel!

![alt text](https://github.com/nrw-digital/week-notes/blob/640aa6a9294d8608892af44063391f40f4f01e6b/images/24022023-001.png?raw=true)

[Dyfal Donc a Dyr y Garreg](https://nscblog.com/step-by-step-habit-creation/dyfal-donc-a-dyr-y-garreg/)

## Os ewch chi lawr am dro i'r coed ...

Mae Phil wedi bod yn debyg iawn i Miss Marple yr wythnos hon. Gwneud gwaith ditectif i ddeall beth yn union mae ein tudalennau coedwigaeth a'r atodiadau yn gynnwys. Dechreuodd gyda'r dudalen ‘dalgylchoedd sy’n sensitif i asid’. 

Cymerodd gryn amser a llawer o waith ditectif i ddeall y broses hon. Mae wedi bod yn ceisio deall pa dasg sydd angen i ddefnyddiwr ei gwneud ar bob tudalen (ddim mor hawdd ag y byddech chi'n meddwl).

Dyma esiampl:

Mae'r dudalen gyfredol yn dweud:

_Mae [Safon Coedwigaeth y DU (UKFS)](https://www.gov.uk/government/publications/the-uk-forestry-standard) yn gosod safon ar gyfer rheoli coedwigoedd mewn dull cynaliadwy. Mae ganddo saith canllaw cysylltiedig, ac yn ôl y Forests and Water Guidelines (F&WG) (Forestry Commission, 2011) (cyhoeddiad y DU yn Saesneg yn unig) mynnir bod asesiad o gyfraniad coedwigaeth i asideiddio a’r broses adfer yn cael ei wneud, mewn dalgylchoedd o ardaloedd dyfrol sy’n agored i asideiddio. Roedd y gofyniad hwn i’w gael ym mhedwerydd rhifyn F&WG (2003) ond ni ddarparwyd manylion ar sut i weithredu agweddau arbennig o’r asesiadau._

Yr hyn y dylem fod yn ei ddweud i helpu ein defnyddwyr i gwblhau'r dasg yw:

_Gall coed effeithio ar asideiddio dŵr. Mae'n bwysig sicrhau nad yw asideiddio afonydd a nentydd yn gwaethygu drwy dorri coed._

_Cysylltwch â ni i ddarganfod a yw eich cais i gwympo coed mewn ardal sydd 'mewn perygl' o asideiddio neu sydd wedi 'methu'._

_Os yw eich cais cwympo coed yn methu yn y gwiriad asideiddio, ni fyddwn yn gallu rhoi trwydded gwympo coed i chi._

Mae'r gwaith ditectif ar un dudalen wedi’i gwblhau, a dim ond 20 tudalen arall i fynd.

## Didoli cardiau
Llwyddodd yr anhygoel James i gynnal ymarfer didoli cardiau yr wythnos hon.

Roedd yn defnyddio meddalwedd o'r enw '[Tree Jack](https://www.optimalworkshop.com/treejack/)’. Anfonodd ein defnyddwyr o'r wefan bensaernïaeth yr wybodaeth goedwigaeth newydd.

Mae Tree Jack yn ein helpu i brofi pa mor hawdd yw hi i’n defnyddwyr ddod o hyd i gynnwys ar ein gwefan. Mae'n ein helpu i ddeall beth yw barn ein defnyddwyr o hierarchaeth cynnwys ar ein safle. Yna mae'n gadael i ni brofi, iteru a chadarnhau ein pensaernïaeth wybodaeth.

Arweiniodd Tree Jack at ganfyddiadau diddorol iawn a throdd James y canfyddiadau hyn yn adroddiad. Yna, buom wrthi’n meddwl, ac yn ail-weithio ar deitlau'r tudalennau, fel eu bod yn canolbwyntio mwy ar y dasg. Mae James bellach wedi anfon fersiwn wedi'i diweddaru at restr o bobl sy'n defnyddio ein gwefan, er mwyn casglu mwy o adborth i brofi ein strwythur newydd arfaethedig ar gyfer adran goedwigaeth ein gwefan.

## Pethau eraill a wnaethon ni
+	Mae Sophie wedi bod yn edrych ar ein datganiad hygyrchedd i sicrhau ei fod yn gyfredol.
+	Mae Andrew yn dal i ddyfal doncio ar y ffurflen rywogaethau
